<div class="achievement">
	<div class="work text-center">Перемога у міському конкурсі "Ярмарок фахових сподівань"</div>

	<p>16 травня, у Вінницькому міському палаці мистецтв привітали переможців конкурсу «Ярмарок фахових сподівань», вручили їм відзнаки «Подільська Вікторія» та фінансову винагороду. На церемонії нагородження був присутній Вінницький міський голова Сергій Моргунов.</p>

	<p>Упродовж 17 років в рамках акції «Ярмарок фахових сподівань» загальноміського проекту «Ім’я в освіті міста» проводиться конкурс «Кращий навчально-методичний посібник». Цього року переможців визначили у шістьох номінаціях: «Навчально-методичний посібник», «Позакласна та виховна робота», «Соціально-психологічна робота, «Дидактичні ігри», «Електронно – освітній ресурс» та «Навчально-методичний посібник закладів дошкільної освіти».</p>

	<p>На розгляд журі було представлено 81 навчально-методичний посібник від закладів загальної середньої, позашкільної та дошкільної освіти. Їх авторами стали 153 педагогічні працівники. Серед них перемогу вибороли 36 навчально-методичних посібників, авторами яких є 93 педагогічні працівники. 60 посібників автори представили в ході другого етапу конкурсу у вигляді усних презентацій. У кожній номінації було визначено переможців та обрано нових володарів відзнаки «Подільська Вікторія».</p>

	<img src="img/teacher/2018_05_viktoria.jpg">

	<p class="post f-w-600">Нагороду «Подільська Вікторія» та грошові сертифікати на 10 тис. грн отримали три педагоги. Одним з них стала учитель інформатики комунального закладу «Фізико – математична гімназія № 17 Вінницької міської ради» Алла Порхун розробила навчально-методичний посібник «Розробка матеріалів ІІ семестру курсу інформатики 5-го класу за новою програмою в online системі дистанційної підтримки навчання у школах, ліцеях та гімназіях України disted.edu.vn.ua».</p>

	<p>Ще одну нагороду отримала заступник директора з виховної роботи комунального закладу «Вінницький міський палац дітей та юнацтва імені Лялі Ратушної» Наталія Підлісна за навчально-методичний посібник «Виховання патріотичних почуттів та соціалізація дитини в умовах табору з денним перебуванням дітей».</p>

	<p>Нагороду «Подільська Вікторія» отримала також завідувач комунального закладу «Дошкільний навчальний заклад №72 Вінницької міської ради» Наталія Волкова. Вона розробила навчально-методичний посібник «Ознайомлення дошкільників з фракталами».</p>

	<p>Привітав освітян і Вінницький міський голова Сергій Моргунов: «Ви освітянська еліта найкомфортнішого міста України Вінниці. Сьогодні ми живемо у світі інновацій і прогресу. Те, що ви берете участь у такому серйозному конкурсі, готуєте методичні матеріали, які відповідають вимогам часу, говорить про ваше прагнення розвиватись і йти в ногу з часом.  Якщо ми хочемо якісну і гарну освіту, то ми маємо в першу чергу самі робити все для цього. Важливо, щоб ми берегли те, що уже досягли у всіх сферах діяльності. Я бажаю вам, щоб діти, у яких ви вкладаєте свої знання та любов, повертали вам їх сторицею, аби ваші учні пишалися вами», - побажав вінницьким освітянам Сергій Моргунов.</p>
</div>
